秦楚之际月表太史公读秦楚之际曰：初作难发於陈涉虐戾灭秦自项氏拨乱诛暴平定海内卒践帝祚成於汉家五年之间号令三嬗自生民以来未始有受命若斯之亟也昔虞夏之兴积善累功数十年德洽百姓摄行政事考之于天然後在位汤武之王乃由契后稷脩仁行义十馀世不期而会孟津八百诸侯犹以为未可其後乃放弑秦起襄公章於文缪献孝之後稍以蚕食六国百有馀载至始皇乃能并冠带之伦以德若彼用力如此盖一统若斯之难也秦既称帝患兵革不休以有诸侯也於是无尺土之封堕坏名城销锋镝鉏豪桀维万世之安然王迹之兴起於闾巷合从讨伐轶於三代乡秦之禁適足以资贤者为驱除难耳故愤发其所为天下雄安在无土不王此乃传之所谓大圣乎岂非天哉岂非天哉非大圣孰能当此受命而帝者乎表略